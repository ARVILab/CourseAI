ЗЕРОВ МИКОЛА
Велика п’ятниця 


Благообразный Іосіфъ…

"Благообразний муж з Аримафеї",
Шановний радник, учень потайний,
Господню плоть повив у пелени
І до гробниці положив своєї.

І от під чорне сонце Іудеї
Мене провадять таємничі сни,
Хвилює образів наплив рясний
Смутний аккорд святої епопеї.

Глибокий спокій впав на темний сад —
Хрести і гроб, і військовий наряд, —
Все спить, все снить під синьою імлою.

І в синій темряві, мов ряд примар,
Жінки несуть свій вікопомний дар —
Пахучий нард і мірру, і алое.