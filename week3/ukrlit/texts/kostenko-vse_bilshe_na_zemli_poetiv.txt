КОСТЕНКО ЛІНА
«Все більше на землі поетів…» 


* * *

Все більше на землі поетів,
вірніше —
               тих, що вміють римувати.
У джунґлях слів поставили тенета,
але схопити здобич ранувато.

Зайці, папуги, гнізда горобині…
Великий щебет, писк і цвірінчання —
таке,
          що часом хочеться людині
поезію шукати у мовчанні.

Хай метушиться дріб’язок строкатий,
міняє шерсть залежно від погоди…
Поете,
          вмій шукати і чекати!
Найкращий вірш ще ходить на свободі.