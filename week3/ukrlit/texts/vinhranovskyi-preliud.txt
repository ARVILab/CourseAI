ВІНГРАНОВСЬКИЙ МИКОЛА
Прелюд (1960)


Мені привиділось затемнення Землі:
Водневих бомб чорнолетючі зграї,
І людство, скорчене у попелястій млі,
І хмари, як папір, горять у небокраї.

Кричить Америка, і Африка горить,
Волає Азія, і пломенить Європа…
Забагрюючи космосу блакить,
Летить Земля, відкривши смертно рота.

Киплять моря, кипить небесна звиш,
Вогнів корінь дуба вузлуватий…
І ти, палаюча, Хрещатиком летиш —
І падаєш серед моєї хати.

Літак мій сів. Міжзоряним морозом
Його сорочка пахне голуба,
І кранами понад Чумацьким Возом
Радянська розвертається доба.

Комуністичні партії Землі —
Радянського Союзу, Коста-Ріки,
Колумбії, Китаю, Гваделупи,
Болівії, Японії, Малайї,

Румунії, Венесуели, Кіпру,
Чехословаччини, Сан-Маріно, Цейлону,
Судану, Індії, В’єтнаму, Гондурасу,
Панами, Куби, Уругваю, Чілі,

Бразілії, Швейцарії, Тунісу,
Іспанії, Австралії, Кореї,
Німеччини, Ірландії, Канади,
Італії, і Франції, і Бірми,

І Швеції, і Англії, і Польщі,
Угорщини, Зеландії і Перу
Та інші партії закінчили нараду
Про дні і ночі людства на Землі.

1960