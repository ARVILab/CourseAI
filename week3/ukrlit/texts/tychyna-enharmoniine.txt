ТИЧИНА ПАВЛО
Енгармонійне (1918)


ЕНГАРМОНІЙНЕ
ТУМАН

Над болотом пряде молоком…
Чорний ворон замисливсь.
Сизий ворон задумавсь.
Очі виклював. Бог зна кому.

А від сходу мечами йде гнів!..
Чорний ворон враз кинувсь.
Сизий ворон схопився.
Очі виклював. Бог зна кому.

ЕНГАРМОНІЙНЕ
СОНЦЕ

Десь клюють та й райські птиці
Вино-зелено.
Розпрозорились озера!..
Тінь. Давно.

Косарі кують до сходу.
Полум’я квіток!
Перса дівчини спросоння:
Син… синок…

ЕНГАРМОНІЙНЕ
ВІТЕР

Птах — ріка — зелена вика —
Ритми соняшника.
День біжить, дзвенить-сміється,
Перегулюється!

Над житами — йде з медами —
Хилить келехами.
День біжить, дзвенить-сміється,
Перегулюється!

ЕНГАРМОНІЙНЕ
ДОЩ

А на воді в чиїсь руці
Гадюки пнуться… Сон. До дна.
Вийнув, дихнув, сипнув пшона —
І заскакали горобці!..

— Тікай! — шепнуло в береги.
— Лягай… — хитнуло смолки.
Спустила хмарка на луги
Мережані подолки.

1918