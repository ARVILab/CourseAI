СИМОНЕНКО ВАСИЛЬ
«Земле рідна! Мозок мій світліє…» 


* * *

Земле рідна! Мозок мій світліє,
І душа ніжнішою стає,
Як твої сподіванки і мрії
У життя вливаються моє.

Я живу тобою і для тебе,
Вийшов з тебе, в тебе перейду,
Під твоїм високочолим небом
Гартував я душу молоду.

Хто тебе любов’ю обікраде,
Хто твої турботи обмине,
Хай його земне тяжіння зрадить
І з прокляттям безвість проковтне!

16.I.1963


Джерело: Симоненко В. А. У твоєму імені живу. — К.: Веселка, 1994.