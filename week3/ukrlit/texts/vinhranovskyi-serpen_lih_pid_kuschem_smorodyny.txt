ВІНГРАНОВСЬКИЙ МИКОЛА
«Серпень ліг під кущем смородини…» (1955)


* * *

Серпень ліг під кущем смородини,
Шепотів: дозрівай, будь ласка, —
З неї вийшла на берег Кодими
З голубими зубами Настка.

І сміється Настуня басом
Між ромашками з лободи.
За смородиною і часом
Попід сонце йдуть поїзди.

Подалися тополі в тіні,
Прив’язалися до села…
Прителющать дощі осінні,
І — вже Насточка не мала.

І смородина не зачує,
Як під сонцем замруть поїзди.
Настка в полі, як дід, заночує
У хатиночці з лободи…

Хто там ліг під кущем смородини?
Хто шепоче: зажди, будь ласка…
У колисці німої Кодими
На хмарині гойдалась Настка.

1955