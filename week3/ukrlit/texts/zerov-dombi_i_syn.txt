ЗЕРОВ МИКОЛА
Домбі і син 


Капітан Катль говорить:
То має бути вікопомна ера:
Твій Вальтер ущасливить нас обох —
Нехай тоді, покинувши свій льох,
На світ виходить ця стара мадера.

О дядю Соль! То все була химера;
Навік вино укриє темний мох:
Загинув Вальтер, я давно усох,
І де ти сам, мій добрий прожектере?

Що? Хлопчик з чорних виплутався згуб?
Красуня з ним бере щасливий шлюб?
І є душа в черствого мільйонера?

Вино на палубу, серця в галоп!..
— Ви твердите, що це стара мадера,
О дядю Соль, — кондитерський сироп.

29.02.1932