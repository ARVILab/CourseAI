РУДАНСЬКИЙ СТЕПАН
Три царі 


Циган, русин, третій лях
Про те говорили,
Якби царство хто їм дав,
Що б вони робили.

Циган каже: “Якби так
Моє царство було,
То такого вже царя,
На світі не було.

Я б по шию в салі спав,
В сало б одягався,
Сало б їв, на салі спав,
Салом укривався”.

“Ну, не диво такий цар, —
Русин промовляє. —
Кому сало в голові,
Той сала бажає.

А якби я був царем,
Та мав царську волю,
Я би панів скасував,
Всіх пустив на волю!..”

“Ет! Дурні ви, — каже лях, —
Не вмієте жити!
А якби я був царем, —
Знав би, що зробити:

Я би тілько захопив
Царську скарбівницю,
Та ще б таки того дня
Махнув за границю!”