СОСЮРА ВОЛОДИМИР
Ленін 


Чи спів, чи крок маніфестацій,
чи гул моторів з висоти
у шумі теплому акацій, —
завжди, завжди між нами ти.

Чи в шумі кедрів поїзд лине
і з гулом проліта мости,
чи бій гримить за батьківщину, —
завжди, завжди між нами ти.

Чи йде у полі подорожній,
і небо міниться й сія, —
шепочуть губи безтривожно
твоє ім’я.

Чи над північним океаном,
де сяйва радісні цвіти,
летять республіки титани, —
завжди, завжди між нами ти.

Як з денним променем колосся,
як з ніжним зором зір огонь,
твоє ім’я ясне злилося
з ім’ям соратника твого.

Злилось, натхненне і крилате,
як поклик огненний в боях,
з ім’ям соратника і брата
твоє ім’я.

1938