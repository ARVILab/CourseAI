БУРЯКІВЕЦЬ ЮРІЙ
«Твій час лежить в руці моїй…» (1947)


* * *

Твій час лежить в руці моїй…
О, бережись його згубити,
Йдучі самотнім, без надій,
По знищенім лукавством світі!
І не врятуєшся ніде
В молитвах скорбних на колінах.
І Правосуддя гнівне жде
Тебе скарати за провини.
Бо Ти межу переступив,
Ногами потоптавши святість,
Чужих благаючи богів,
Щоб всесвіт розумом обняти.
Тебе уб’є в дорозі грім…
В земній розсиплешся утробі
В розбитім черепі твоїм
Змія чигатиме на здобич,
І зашипить серед гробниць…
Стовпи трухляві темінь вкриє.
З Твоїх провалених зіниць
Безодня холодом повіє.

1947