КОРОЛІВ-СТАРИЙ ВАСИЛЬ КОСТЯНТИНОВИЧ 1879—1943


Біографія

Народився на Полтавщині. Навчався в Полтавській духовній семінарії, 
 та покинув цей духовний заклад і перейшов до Харківського ветеринарного 
 інституту. Закінчивши ВУЗ у 1902 році, працював ветеринарним лікарем. 
 Видав популярний посібник з ветеринарії – “Скотолічебник”.


Брав участь в революційному і українському національному русі. В 1906 
 році був заарештований і ув’язнений. Звільнившись, зайнявся журналістикою, 
 став активним дописувачем українських газет “Рада”, “Хлібороб”, “Засів”. 
 Після Жовтневої революції працює на редакторській роботі в київському 
 видавництві “Час”, а також редагує журнал “Книгар”.


В 1919 році В.Королів-Старий назавжди виїхав з України. Разом зі своєю 
 дружиною – українською письменницею Наталеною Королевою – він оселився 
 в Чехословаччині, де багато років викладає в Українській сільськогосподарській 
 академії в Подебрадах, водночас не покидаючи літературної творчості.


Один з найвизначніших творів В.Короліва-Старого – роман “Чмелик”, досі 
 ще не виданий на Україні. Роман ще має підзаголовок “Навколо світу”, 
 і розповідає про долю юнака з Полтавщини, який змушений покинути рідну 
 землю, блукати по світу, зазнаючи поневірянь скитальця. І хоча сяк-так 
 владнав він своє життя в Австралії, туга за батьківщиною не полишає 
 його. Врешті герой книги повертається на Україну.


Також привертає увагу збірка казок “Нечиста сила”, побудована на фольклорному 
 матеріалі. Збірка побудована в незвичному ключі – ніби на міжнародному 
 конгресі, що відбувся в ніч на Івана Купала на Лисій горі під Києвом, 
 казкові персонажі вирішили розповісти людям правду про себе, щоб якоюсь 
 мірою розвіяти свою погану славу. І в цьому їм зголосився допомогти 
 український журналіст…


Твори:
Роман “Чмелик” (Прага, 1920)
Збірка казок “Нечиста сила” (Київ – Каліш /Польща/, 1923)
П’єса-казка “Русалка-жаба” (Львів, 1923)