ПІДПАЛИЙ ВОЛОДИМИР
Запросини (1967)


У холодному небі
золотий човен
із хмари на хмару,
на хмару із хмари —
і на місці…

Я розкажу тобі таке,
чого не зможе інший,
бо таємницею володіємо
я та ніч…

Там,
де три гори зійшлися,
там,
де три ріки злилися,
там,
де три шляхи зав’язалися,
стоїть хатка.

А в тій хатці
за трьома замками,
за трьома дверима,
у якомусь із трьох кутків —
золоті весла…

А в холодному небі
золотий човен
із хмари на хмару,
на хмару із хмари —
і на місці…

Ніч осіння довга —
ходімо!
Нас тепер двоє
знає про весла —
ходімо!

…У холодному небі
золотий човен
із хмари на хмару,
на хмару із хмари —
і на місці!
Ходімо!

Навіть
якщо не дійдемо, —
ходімо!

1967