ЧУРАЙ МАРУСЯ
Ішов милий горонькою 


Ішов милий горонькою,
Мила — під горою,
Зацвів милий роженькою,
Мила — калиною.

Ой ти живеш на гороньці,
А я під горою.
Чи ти тужиш так за мною,
Як я за тобою?

Ой коли б ти так нудився,
Як я за тобою,
Жили б, жили, моє серце,
Як риба з водою!

Рибалочка по бережку
Та рибоньку вудить,
А милая по милому
Білим світом нудить.

Рибалочка на човнику
Все рибоньку ловить,
А милая по милому
Білі руки ломить.

Рибалочка по бережку,
Як горлиця, б’ється.
А милая по милому,
Як ластівка, в’ється.