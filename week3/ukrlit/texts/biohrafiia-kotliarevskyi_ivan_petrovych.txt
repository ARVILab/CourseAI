КОТЛЯРЕВСЬКИЙ ІВАН ПЕТРОВИЧ 1769—1838


Біографія

Іван Петрович Котляревський народився 9 вересня (29 серпня за старим 
 стилем) 1769 року в родині дрібного дворянина, що служив канцеляристом 
 у Полтавському магістраті. Тут, у Полтаві, серед мальовничої природи 
 над Ворсклою, в обстановці, дуже близькій до сільської, і минули дитячі 
 та шкільні роки Котляревського. Полтава в ті часи спочатку була «полковим» 
 містом, а потім (з 1796 p.) стала повітовим центром малоросійської губернії. 
 Лише з 1802 року, коли було утворено Полтавську губернію, місто починає 
 зростати і впорядковуватися. 

   Певних відомостей про початкову освіту Котляревського немає. Гадають, 
 що перші знання хлопець міг дістати у парафіяльній школі, яка існувала 
 в Полтаві ще з XVII століття і в якій за тодішніми звичаями дітей навчав 
 дяк. Згодом, у 1780 – 1789 роках, Котляревський вчиться у Полтавській 
 духовній семінарії. 

   1789 року Котляревський залишає семінарію, не закінчивши її повного 
 курсу; напевно, життєрадісного, жвавого юнака ніяк не приваблювала духовна 
 кар’єра. Спочатку він служив чиновником у різних полтавських канцеляріях, 
 пізніше був домашнім учителем у поміщицьких родинах на Полтавщині. 

   Саме на цей час — середина 90-х років XVIII ст. — і припадає початок 
 роботи Котляревського над поемою «Енеїда». 

   Дванадцять років (1796 – 1808 рр.) перебував Котляревський на військовій 
 службі. Сіверський полк, в якому він служив, брав участь у задунайському 
 поході російської армії 1806 – 1807 pоки під час російсько-турецької 
 війни. За виявлену хоробрість у боях та за уміле виконання дипломатичних 
 доручень його було декілька раз нагороджено, надано чин капітана. Але 
 і в період військової служби Котляревський продовжував писати: про це 
 свідчить його «Пісня на новий 1805 год князю Куракіну», написана у 1804 
 році. 

   Слід зауважити, що на початку XIX ст. Котляревський уже був широко відомий 
 як письменник, як автор поеми «Енеїда», перші три частини якої з’явилися 
 двома виданнями (1798 – 1808 pp.) навіть без його відома і згоди. І 
 хоч Котляревський був незадоволений цими діями видавця — конотопського 
 поміщика Максима Парпури, що проживав тоді у Петербурзі (про це свідчать 
 і висловлювання автора в передмові до видання поеми 1809 pоку, підготованого 
 вже ним самим, і згадки про «якусь особу мацапуру» в доданій строфі 
 третьої частини твору), проте ініціатива Парпури у виданні «Енеїди» 
 заслуговує лише схвалення. Крім того, поема поширювалася і в численних 
 рукописних списках. 

   Пішовши у відставку і не влаштувавшись на службу в Петербурзі, Котляревський 
 через деякий час оселяється у Полтаві і займає в 1810 році посаду наглядача 
 в Будинку для виховання бідних дворян. 

   Коли почалася Вітчизняна війна 1812 року, Котляревському як офіцерові 
 було доручено сформувати 5-й козачий полк. Правда, йому не довелося 
 брати безпосередньої участі в боях. І після розгрому наполеонівської 
 армії Котляревському не раз давалися відповідальні доручення воєнного 
 характеру: він виїжджав з депешами у ставку російської армії, що містилася 
 в Дрездені, двічі їздив у Петербург (1813 р.) та в Кременчук (1818 p.). 
 

   Повернувшись знову до Полтави, Котляревський із запалом віддається театральній 
 діяльності. Він бере участь у влаштуванні любительських вистав, виконуючи 
 ряд комічних ролей в популярних тоді п’єсах Княжніна. У 1816 pоці його 
 було призначено директором Полтавського театру. Зрозумівши, який величезний 
 талант у актора-кріпака Щепкіна, що виступав у складі гастролюючої в 
 Полтаві трупи Штейна, він близько сходиться з ним, допомагає викупити 
 актора з кріпацтва. В цей час Котляревський пише п’єси «Наталка Полтавка» 
 і «Москаль-чарівник», які й були з успіхом поставлені в 1819 pоці. Спільна 
 театральна діяльність Котляревського і Щепкіна протягом чотирьох років 
 (1818 – 1821 рр.) дає відчутні результати: Полтавський театр стає провідним 
 на Україні, про нього шириться добра слава. 

   Взагалі Котляревський у ці роки був глибоко обізнаний з культурно-мистецьким 
 життям країни, підтримував тісні зв’язки з рядом письменників, журналістів, 
 науковців. Він дуже добре знав пам’ятки старовини, прекрасно розбирався 
 в українському фольклорі та етнографії. Котляревський багато допомагав 
 вченим-історикам і етнографам — Б. Бантишу-Каменському, авторові кількатомної 
 «Истории Малой России», I. Срезневському, В. Пассекові. У 1821 році 
 його було обрано почесним членом «Вільного товариства любителів російської 
 словесності». 

   В останні роки життя Котляревський майже не виїжджає з Полтави. У 1827 
 році йому довелося зайняти ще й посаду попечителя «богоугодного заведения» 
 (так називалися тоді лікувальні заклади, притулки і богадільні).


 У 1835 році через хворобу Котляревський залишає службу і йде у відставку. 
 Останні роки життя він зовсім мало виходив з дому, але його безперервно 
 відвідували друзі й знайомі. Незадовго перед смертю він відпустив на волю 
 дві сім’ї своїх кріпаків і роздав родичам та знайомим усе своє майно. 
 Помер Котляревський 29 жовтня 1838 року. На похорон зійшлося населення 
 всього міста, виявляючи свою глибоку шану великому письменникові і простій, 
 щирій, гуманній людині. Згодом на його могилі було споруджено пам’ятник 
 у вигляді невисокої колони із позолоченим хрестиком, що спиралася на чотиригранний 
 постамент, де на мідній дошці було зроблено напис: «Майор И.П. Котляревский, 
 сочинитель «Энеиды на малорусском наречии».