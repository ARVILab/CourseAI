ВОРОНЬКО ПЛАТОН
«— В мене весняні промені…» 


* * *

— В мене весняні промені!
Повен тугий сагайдак.
Всім, хто в життя закоханий,
Промені, промені, промені
Я продаю за так!

Ранішнім сонцем даровані,
Злотні, мов спілий злак,
Промені, промені, промені!
Беріть собі в душі промені! —
Гукає гінкий хлопчак.

Хай пломеніє у спомині
День, коли йшов юнак, —
Промені, промені, промені,
В пору сердечної повіні
Всім продавав за так.


Джерело: Воронько П. М. Збірка «Осениця». Ч. 2 — К.: Радянський письменник, 1983