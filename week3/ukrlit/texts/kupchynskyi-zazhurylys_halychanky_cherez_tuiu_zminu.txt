КУПЧИНСЬКИЙ РОМАН
«Зажурились галичанки через тую зміну…» 


* * *

Зажурились галичанки через тую зміну,
Що відходять усусуси та й на Україну.

   Хто ж нас поцілує в уста малинові
      Карі оченята, чорненькії брові,
      Хто ж нас поцілує в уста малинові
      Карі оченята, чорні брови.

Не журіться, галичанки, та вже є військові,
Вони краще обіймають, як стрільці січові.

   Ті вас поцілуть в уста малинові
      Карі оченята, чорненькії брові,
      Ті вас поцілуть в уста малинові
      Карі оченята, чорні брови.

Ой не будуть більш військові з нами приставати.
І не будуть нас військові за станові мати.

   І не поцілують в уста малинові
      Карі оченята, чорненькії брові,
      І не поцілують в уста малинові
      Карі оченята, чорні брови.

А як ви вже з України вернетеся знову,
І як вперше знов підете з нами на розмову,

   Тоді вже цілуйте в уста малинові,
      Карі оченята, чорненькії брові,
      Тоді вже цілуйте в уста малинові,
      Карі оченята, чорні брови.