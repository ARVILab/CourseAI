ВОРОНЬКО ПЛАТОН
«То був могутній духом чоловік…» 


* * *

То був могутній духом чоловік.
Він знав:
Ніхто поміж людей за вік
Небесну блискавку іще до рук не брав, —
I вирушив у степ до грозових заграв.
Його знайшли убитим на ріллі.
Як поховали —
З горбика в імлі
Майнула блискавка.
Він випустив її
З могили у міжзоряні краї.
Навіщо мертвому той грозовий вогонь…
Але ж він брав його у лещата долонь.