ЛОТОЦЬКИЙ АНТІН ЛЬВОВИЧ 1881—1949


Біографія

    Донедавна ім’я цього талановитого і надзвичайно плодотворного письменника, 
 журналіста, видавця педагога й громадського діяча було маловідоме сучасним 
 читачам. Його творчість випала з уваги українського літературознавства 
 і критики, його твори не видавали. А найбільшим “злочином” Антона Лотоцького 
 було те, що він добровільно став у лави Українських Січових Стрільців 
 і поряд з іншими письменниками воював за державність України.


    Антін Лотоцький народився 13 січня 1881 р. в с. Вільховець, нині — 
 Бережанського району, в сім’ї галицького педагога і письменника Льва 
 Лотоцького.
Літературний талант в Антона проявився рано. Уже під час навчання в 
 Бережанській українській гімназії він разом з братом Володимиром видав 
 гумористичний журнал “Небелиці”.


Вступив на філософський факультет Львівського університету, слухав 
 курс лекцій з історії України, співпрацював з редакцією щоденника “Діло”, 
 продовжував займатися літературною працею. Тоді вийшли з друку його 
 перші книжки, оповідань, легенд і переказів (“Цвіти з поля” 1907), “Ведмедівська 
 попівна” (1909), його історична повість з часів Хмельниччини “Триліси” 
 (1910). Переклав повість “Месть Умерия” Владислава Оркана.


У 1911 р. А. Лотоцький став учителем гімназії у Рогатині. Працюючи 
 тут, продовжував постійно займатися літературною творчістю. Опублікував 
 книжку нотаток “Пішки на гору Маркіяна” (1912), дослідження “Тарас Шевченко 
 в німецьких перекладах” (1914), що й досі не втратило своєї вартості. 



Після вибуху Першої світової війни у 1914 р. створив ідеологічний, 
 культурно-просвітницький відділ легіону Українських Січових Стрільців 
 під назвою “Пресова кватира”. Гідне місце серед її діячів займав А. 
 Лотоцький. Під різними псевдонімами (Тото-Долото, Самособою не Руданський) 
 він поміщав свої твори майже в усіх виданнях “Пресової кватири”. Був 
 співредактором стрілецьких часописів.


Після війни А. Лотоцький повернувся у гімназію в Рогатині. Вчителюючи, 
 видав кілька своїх книжечок: “Пан Коцький”, “Вільгельм Тель” (обидві 
 — 1920), “Смертне зілля”, “Червона Шапочка”, “Чорнокнижник з Чорногори” 
 (всі — 1921), український вертеп “Віфлеємська зоря”, сценічний образок 
 “Гостина св. Миколая”, сценічну гру “Коник-стрибунець” (всі — 1922) 
 та ін. У 1923 р. залишив вчительську працю, щоб займатися насамперед 
 письменницькою і видавничою діяльністю. Разом з М. Угрином-Безгрішним 
 вони того ж року заснували у Рогатині видавництва “Журавлі”, “Сині дзвіночки”, 
 видавали журнал “Рогатинець” — орган Українського педагогічного товариства. 
 У ньому було вміщено гостросюжетні твори А. Лотоцького.


Свої вірші він підписував псевдонімом “Я. Вільшанко”, публіцистичні 
 твори на потребу дня — “Лотон”, байки і сатири — псевдонімом “Тото-Долото”. 
 Одну за одною видавав книги: повість “Наїзд обрів” (1923), “Пригоди 
 Лиса Микити”, “Казка про Шевченка…” (обидві — 1924), “Сон місячної ночі”, 
 “Царівна-жаба”, повість “Кужіль і меч” (1927), сценічна картина “В ніч 
 святого Миколая” (1931), “Відкриття Канади”, “Іван і Гануся. Драматична 
 казка” (обидві — 1932), “Історичні оповідання”, “Перша проща” (обидві 
 — 1933).


Неоціненною заслугою А. Лотоцького була його участь у львівському часописі 
 “Світ дитини”. Жодне число журналу не обходилося без віршів, оповідань, 
 драматичних сценок, які належали перу нашого земляка. А. Лотоцький, 
 як знавець багатьох іноземних мов, ознайомлював українських дітей з 
 кращими зразками світового письменництва. У цьому ж виданні письменник 
 надрукував цикл краєзнавчих оповідань.


1934 р. А. Лотоцький видав 4 томики “Історії України для дітей”. Того 
 ж року побачили світ “Мандрівки Мишки-Гризокнижки по Львову”, оповідання 
 “Три побратими” та ін. Згодом окремими книгами вийшли його історичні 
 оповідання та повісті, георафічно-пізнавальні оповіді: “На світанку”, 
 “Козак Гайда”. Легендарне оповідання про початки Києва (1935);”Княжа 
 Галиця” (1936), “Отрок князя Романа”, “Роксоляна. Історичне оповідання 
 з XVI ст.” (обидві — 1937); “Від Ля Плати по Анди. Землеписне оповідання”; 
 “Колосся Божої Матері. Марійські легенди” (обидві — 1938). А ще побачили 
 світ дуже популярні серед дітей вірші “Пригоди Ромка Помка” (1938), 
 цикл оповідань з вітчизняної історії “Було колись на Україні” (кн. 1 
 — 5, 1934 — 38), поема “Золоті ворота” (1937), книга “Сім чудів світу” 
 (1939)… Крім того, у співпраці з М. Угриним-Безгрішним — підручник “Коротка 
 граматика української літературної мови”, який вийшов у Рогатині двома 
 виданнями (1936, 1938).


Напередодні Другої світової війни А. Лотоцький написав одну з найкращих 
 своїх книжок — “Княжа слава”. Вийшла вона вже під час німецької окупації 
 — 1942 р. в “Українському видавництві” (Краків — Львів). Крім того, 
 у творчому доробку письменника — низка літературно-критичних та мовознавчих 
 досліджень, науково-популярні, публіцистичні статті та інші твори.


Повернення творчості А. Лотоцького до сучасних читачів активно розпочалось 
 у 1991 р. Приємно, що до цього причетні тернополяни.


Того ж 1991 р. з ініціативи тодішнього головного редактора редакційно-видавничого 
 відділу обласного управління по пресі Б. Мельничука у Тернополі було 
 перевидане оповідання А. Лотоцького “Роксолана”, 1992 р. — збірник його 
 творів “Козак Байда”, куди, крім однойменного, увійшли оповідання “Смертне 
 зілля” і “Три побратими”, а також стрілецька легенда “Чого червоних 
 маків так багато?”. “Казка про змія, князівну і Гриця” А. Лотоцького 
 увійшла разом з творами Р. Завадовича і Б. Лепкого до збірника “Три 
 казки” (Б-ка газ. “Селянська доля”, 1992). Ряд віршів для дітей були 
 представлені в читанках “Рости на щастя України-мами” (1991) і “Я дитина 
 українська” (1993), які уклали й відредагували Б. Мельничук і Б. Проник, 
 а також в антології духовної поезії західноукраїнських авторів “Богославень” 
 (1994, редактори-упорядники Б. Мельничук, М. Ониськів). Сподіваємося, 
 що нинішні видавці не раз звернуть свої погляди до багатої літературної 
 спадщини Антона Лотоцького.


1946 р. А. Лотоцького прийняли у Львові до Спілки письменників України. 



Помер письменник 28 травня 1949 р. Похований на Личаківському цвинтарі 
 у Львові.