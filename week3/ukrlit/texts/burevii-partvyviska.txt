БУРЕВІЙ КОСТЬ
Партвивіска 


Зробіть мені квиток партійний:
Навдовжки — кілометр!
Навширшки — кілометр!
І напишіть червоним на вогні:
Це — Стріха Едвард —
рядовий
загонів геніальних
геній!
Напишіть:
Він сліз не має,
цей Едвард,
а кров — барилами,
пожежами — вогонь
У
собі
носить.
Напишіть:
Письменство він врятує
від Хвильових,
Тичин
і
Рильських,
політику — від Чемберленів,
поезію — від солов’їв.
Напишіть:
Він там співа — де бій,
Сміється там — де жах,
сумує там — де європейки,
радіє там — де Шкурупій,
регоче разом із Семенком.


І
напишіть:
Умре він радо
за владу рад Всесвітню,
І смерть
І сміх…
Так напишіть
червоним на вогні
партвивіски — квитка
й поставте
на майдані —
усім
на
радість.