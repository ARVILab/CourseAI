БУРЕВІЙ КОСТЬ
Зустріч на перехресній станції 


Гео Шкурупій

Я — король,
Я — святий,
Я — Георгій
Переможець Дракона!
Не підходьте до мене,
бо,
бо,
бо,
бо з’їм.

Михайль Семенко

Я — поет
із «Нових генерацій»!
Не підходьте до мене:
пожалійте
себе,
і свій фах,
і свій рід,
і синів,
і дочок,
і онуків своїх,
бо
плюну
усім вам
в лице,
у самісіньку пику
й
деструктую її остаточно.

Едвард Стріха

Я — контроль,
ревізор всіх вагонів мистецьких
і, братішки, вас добре всіх знаю:
Безневинні ви звірі — верблюди,
на фронті мистецтва — зайці…
В вас зубів не було
і не буде,
а плювати —
ви справжні митці.
20 літ плюєте…
І, дурні, як верблюди
плюєте
не туди, куди треба:
вже бомонду нема!
Не паскудьте смаків пролетарських!
Не плюйте на них,
бо
таке вийде бо
бо
бо
бо
бо
бо
бо
що «овчинкою» стане вам небо!
Ваш термін скінчився —
квитки вже не дійсні!
Забирай своє жовте вбрання!
Вилізай!
В селі тут,
може, слухать хто стане…
А наш експрес —
до Дніпрельстану:
— Ту-ту!!!