ВОРОНЬКО ПЛАТОН
«У дятла струсу мозку не буває…» 


* * *

У дятла струсу мозку не буває,
Хоч все життя він дерево довбає,
Затиснувши дзьобасте долото.
І стресів, мабуть, не буває теж.
А як же він потрапив під авто?..
Лежить убитий між слідів-мереж.
Забув трудяга дятел те єдине,
Що в мудрої природи є людина,
Якій він цілий вік робив добро…
Ще тепла кров обагрює перо.


Джерело: Воронько П. М. Збірка «Осениця». Ч. ІІ — К.: Радянський письменник, 1983