ЗЕРОВ МИКОЛА
Життя на Місісіпі 


Марк Твен

Безвусі бороди, штани картаті,
Глибока, бистра і мутна ріка
І лоцманів фантазія легка
Про чудеса на кожнім "перекаті".

А байки, байки! Як у нашім штаті
Вела війну плантаторська рука,
Як позбулася міста чернь міська,
Як злочин в злій подвоївся розплаті.

Ласкавий гумор жанрових картин,
Цитат, пейзажів і лукавих мін —
Ліричний жаль над неминучим тлінням;

І свіжий дух весняної луки,
Що зноситься під зоряним склепінням
Над плесами і плюскотом ріки.

28.02.1932