АНТОНИЧ БОГДАН-ІГОР
Сади 


Задзвеніли сади,
задзвеніли піснями.
Я такий молодий,
повний юними днями. Одяглися сади
в черешневеє плаття.
Рвучий струмінь води,
наче юне завзяття.

Засміялись уста,
засміялися очі.
Грає радість пуста
в весняні, теплі ночі.

Вже зелені сади,
вже весни кантилена.
Ще мій сміх молодий,
і душа ще зелена.

Зашуміли сади,
плине легіт привітний.
Я такий молодий,
а одначе самітний.


Джерело: Жулинський М. Г. Із забуття — в безсмертя. — К.: Дніпро, 1990.