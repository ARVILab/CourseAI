СИМОНЕНКО ВАСИЛЬ
«Ой майнули білі коні, тільки в’ються гриви…» 


* * *

Ой майнули білі коні, тільки в’ються гриви,
Тільки курява лягає на зелені ниви.
Пронеслись, прогупотіли, врізалися в небо,
Впала з воза моя мрія — пішки йде до тебе.
Знаю: дійде, не охляне, в полі не зачахне —
Світ твоїми, моя люба, кучерями пахне!
Крізь пилюку, по багнюці, в холод і завію
Прийде чистою до тебе біла моя мрія.

26.I.1962


Джерело: Симоненко В. А. У твоєму імені живу. — К.: Веселка, 1994.