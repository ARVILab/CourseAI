РУДАНСЬКИЙ СТЕПАН
Набожний ксьондз 


В’їхав біскуп у село,
Мазура здибає.
«A czy w domu teraz ksiądz?» * —
Ласкаво питає.

«Ні, не вдома, — каже той, —
Пішов на хрестини.
Ксьондз-сусіда якось мав
Недавно родини…»

«Ksiądz ma dzieci, i ten chrzci?» **
«А що ж тута й злого?
Той у сього охрестив,
Сей тепер у того!»

Почув біскуп та й здихнув:
«Dzieci bez małżeństwa!..
Sługa boski traci czas!..
Lud bez nabożeństwa!

A czy często mszę on ma?» ***
«О, завсігди, пане!
Хоч так часом підіп’є,
Що й рівно не стане,

І руками, бідий, все
Олтарик хапає,
А все-таки цілу мшу
Слічно відправляє».

______________
* Чи вдома тепер ксьондз? (польськ.) — Ред.
** Ксьондз має дітей, і цей хрестить? (польськ.) — Ред.
*** Діти без подружжя!..
Божий слуга марнує час!..
Народ без богослужіння!
Чи ж часто він править службу божу? (польськ.) — Ред.