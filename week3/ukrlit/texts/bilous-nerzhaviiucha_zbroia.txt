БІЛОУС ДМИТРО
Нержавіюча зброя 


В. Явору

Нам імперський загрожував крук:
«Якщо вас не скатую, то зваблю».
Все робилось, щоб вибити з рук
українського лицарства шаблю.

Кров’ю, підступом здійснить своє:
козакові сидіть у закові.
А тут велет Шевченко встає,
і народ утверждається в слові.

Зброя слова в народу в руках:
не повергнути в прірву героя.
Буде жити народ у віках:
в нього є нержавіюча зброя.