СИМОНЕНКО ВАСИЛЬ
Лев ім’я змінив 


Жорстокий Лев на ліс наводив жах,
Всі мешканці його трусилися в кущах,
Коли в своїм свавіллі дикім
Виходив він на промисел із риком.
А безліч звірів, кинувши кубло,
Шукать притулку в інший ліс пішло.
І Лев задумався: "Як далі мені буть?
Це ж скоро нікого вже буде й проковтнуть!…"
І ось його наближені шакали
На цілий ліс гуртом загвалтували:
"Гей, звірі! Слухайте, радійте і співайте,
До Лева всі в обійми повертайте,
Хай кожен сумніви від себе проганя,
Бо Лев — уже не Лев!
Бо Лев — уже ягня!
Ягня це кожному горлянку перерве,
Хто Левом ще хоч раз його назве!"
Та звірі всі тікали в дику хащу,
Бо Лев ім’я змінив, та не змінив він пащу.

Від Лева ще хитріші хижаки бувають:
Капіталізм — і то народним називають.


Джерело: Симоненко В. А. У твоєму імені живу. — К.: Веселка, 1994.