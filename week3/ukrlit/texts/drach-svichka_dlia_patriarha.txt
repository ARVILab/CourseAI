ДРАЧ ІВАН
Свічка для Патріарха (1995)


Боже це я Господи
Це ми Господи ми українці
Стаємо собою із малоросів
Стадом ідемо гуртом
Отарою за баранами
Це ми повстаємо зі стада
Стаємо людьми з овець
Але ще надіємось на кожного Барана
Дивний собор Володимирський
Російська еліта старалась
Врубелем Суриковим Васнецовим
Йому гнути брови по-своєму
А доля сучасна скрутнула
І в’язи йому звернула
Для проклятих мазепинців
Кравчука Філарета і Лупиноса
І ти тут лежиш гуцуле
Патріархом неканопічним
І мучеником навіки
Боже це ми українці
Виходим за ним із храму
І там де треба праворуч
Повертаємо до Софії ліворуч
Маршрут цей на небі складено
Не в Кабінеті міністрів
Перегнулись будинки київські
Балкони висять запитально
Дніпро хоче вистрибнути
І подивитись на Володимирську
Дзвіниця Софії мазепинська
Стріпує орла двоголового
Але ніяк не стріпне не скине
Боже це ми до тебе
Звиклі ходити на похоронах
Йдемо до тебе Софіє
Боже це ми Господи
Овіяні пшиком "черемхи"
Пробиваємось за унсовцями
Нестерпно немилосердно
Під вичовганий асфальт
Свою душу сьогодні ховати
Може цей мур Софії
Стане Стіною Плачу
Стане Муром Скорботи
Як в сивому Єрусалимі
Для поганьбованих українців
Дивись — Президент проїхав
На білоруському велосипеді
Подарованому Лукашенком
І каже вустами Табачника
"Слава Україні" — це ви хохли
Боже це ми Господи
Боже це ми українці
Самознущаємось самокатуємось
Самовбиваємось розпинаємось
Лушпарять по митрі щоб знав
Американського митрополита
Чи Клінтон почує з Москви
Удари київ із Києва
Чи справді Єльцин дзвонив
Шепотом патріарха Алексія II
Чи все це легенда для бідних
Коли душа української влади
Сама знає субординацію
Боже це ми хохли
Боже це ми хохли
А це ж хто сховавсь за ЮНЕСКО
Заліг всередині Софії
Єльцин з Ічкасовою і Курасом
І "черемхою" дихає на Україну
Чи це Алексій II з шевченкознавцем Сабоданом
Дмухає на Філарета і малоросів
І "беркут" дихає соловками
18-й тролейбус з ідилічним маршрутом
"Площа Шевченка — Майдан Незалежності"
Щодня проїздить шанобливо
Шануючи Патріарха байдужістю
Побиті кийками національними
Труєні газом національним
Національно здихаємо
Боже це ми хохли…

15.09.1995