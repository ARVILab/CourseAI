КУЛІШ ПАНТЕЛЕЙМОН
Lago Maggiore (1861)


    Хожу берегами,
     Та й не нахожуся;
Дивлюсь на сади зелені,
     Та й не надивлюся,

   Сади-виногради
     В воду поринають;
Поуз берег ясні смуги,
     Як срібло, сіяють.

   Шукаю-питаю
     Зеленої рути,
Щоб тебе, мій рідний краю,
     Навіки забути.

   В тобі, рідний краю,
     Люди туманіють;
По степах твоїх розлогих
     Будяки красніють.

   Тобі, рідний краю,
     Не дав Господь долі.
Розкинулась твоя доля
     Могилами в полі.

   Зійду на могилу,
     Гляну на Вкраїну…
Помандрую в чужі землі,
     Та там і загину.

1861