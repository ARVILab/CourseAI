ГЛАЗОВИЙ ПАВЛО
Ракова шийка 


Спекулянт варені раки
Продає й патяка:
— Насікомого немає
Кращого за рака.
Налітайте, розбирайте!
Скажете «спасибі».
В рака фосфору для мозку
Більше, ніж у рибі.
Раки мозок возбуждають
Разом з пивом свіжим.
Хто понюха тільки шийку,
Стане розумнішим.

Вчена дама в окулярах
Підставляє сумку.
— Я про раків,— каже,— маю
Теж високу думку.
Раки й краби популярні
Як делікатеси,
Що пожвавлюють у мозку
Внутрішні процеси. —
Раки оптом закупила,
Гроші заплатила.
Тут же ракові одному
Шийку відкрутила,
Раз понюхала, лизнула,
Кривить губи пухлі.
— От дурна я… забери їх,
Бо вони вже тухлі. —
Спекулянт похнюпив пику.
— Ну чого пристала?
Ти ж понюхала — і зразу
Розумніша стала.