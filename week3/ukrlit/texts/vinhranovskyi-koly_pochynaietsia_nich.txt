ВІНГРАНОВСЬКИЙ МИКОЛА
«Коли починається ніч…» (1963)


* * *

Коли починається ніч
Все починається спочатку
На чорному полі
Витворений з криги та снігу
З’являється білий рояль
Висотою до неба
Зліва
Спиною до мене
В темно-зеленому платті
Дівчина входить
Іде і сіда за рояль
Мить
І заплакали пальці її
Мить
Засміялися пальці
І рояль почав танути
Ось він уже як хмара
Ось він уже пароплав
Ось він уже як чайка
Ось він уже як ромен
І як неймовірно
Виросла
Дівчина в темно-зеленому платті
Любове моя
Як би тебе не ганьбили
Як би не зменшували тебе
З ночі у ніч
Ти
Рости
Починаєш
Спочатку.

1963