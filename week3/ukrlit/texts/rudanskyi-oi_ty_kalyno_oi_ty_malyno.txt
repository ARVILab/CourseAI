РУДАНСЬКИЙ СТЕПАН
«Ой ти, калино, ой ти, малино…» 


Ой ти, калино, ой ти, малино,
Ой чому ти не росла?
Ой либонь-бо тебе, червона калино,
Ой либонь-бо тебе, червона калино,
     Бистра вода зайняла.
Ой ти, калино, ой ти, малино,
     Ой чому ти не цвіла?
Ой либонь-бо тебе, червона калино,
     Бистра вода занесла.
"Ой вода грала, мене не займала,
     Не тим-бо ж я не цвіла.
Не цвіла я з горя, що мого явора
     Бистра вода зайняла.
Зайняла вода, зайняла бистра,
     Покотила на Дунай,
А мені, калині, бідній сиротині,
     Тяжка туга та печаль.
Зайняла вода, зайняла бистра,
     Покотила на ріку,
А мені, калині, бідній сиротині,
     Тяжка туга довіку!"