ГЛІБОВ ЛЕОНІД
Миколі Лисенкові (1892)


Земляче коханий,
Наш голубе сивий,
Тобі наш привіт!
До правди прихильний,
Прожив ти на світі
Півсотеньки літ.
    На рідному полі
    Співучую долю
    Вподобав ти нам
    На втіху сучасну,
    На спомин онукам,
    На славу дідам.
І дякуєм щиро,
І щиро бажаєм
В веселий сей день,
Щоб вітер не зносив,
Пісок не заносив
Народних пісень.
    Пошли тобі, боже,
    Вік довгий і ясний,
    Бандурі не спать.
    І рано, і в вечір
    Наш затишок теплий
    І нас звеселять!

[1892]