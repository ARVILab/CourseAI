БІЛОУС ДМИТРО
Земля, Євшанна, Тополина 


Нема на світі України,
Немає другого Дніпра.
Т. Шевченко

Земля свшанна, тополина,
той неповторний рідний край,
що з ним зв’язала пуповина, —
дитячих літ ясних розмай.

На цій землі нас охрестили,
у купелі хрестом святим
животворящим захистили,
щоб не влягали духам злим.

Свята земля, ти вічно з нами,
ти рідна дочкам і синам,
де вперше промовляєм: «Мамо!»,
де вперше сонце світить нам.

Тут все на світі неповторне,
тут стільки ласки і тепла,
ласкавим літеплом пригорне
кого — Дніпро, кого — Сула.

Віками вітер безупинно
горами хвилю підійма…
О земле рідна, Україно!
У світі іншої — нема.