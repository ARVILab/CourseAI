ВОРОНИЙ МИКОЛА
Зорі-очі (1912)


Зорі-очі, очі-зорі
                          Тут і там.
Тут зорять — до дна прозорі,
Там зорять — як іскри в морі…
             Зорі-очі, очі-зорі,
                          Я співаю вам!

Хай не криють хмари темні,
                          Зорі, вас,
Бо мені і так таємні
Ви — земні і ви — надземні…
Хай не криють хмари темні
                         Вас у пізній час.

Сяйте, зорі! Сяйте, чисті!
                          Лийте світ!
Бризки сійте променисті,
В душу війте сни барвисті…
Сяйте, зорі, сяйте, чисті!
                          Сипте огнецвіт!

Очі-зорі, зорі-очі
                          Тут і там.
Тут жагучі, тут дівочі;
Там блискучі, там урочі…
             Очі-зорі, зорі-очі,
                          Я співаю вам!

1912