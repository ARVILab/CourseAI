ГЛІБОВ ЛЕОНІД
Щедрівка (1891)


Погас учора день,
Заплакав Рік Старенький;
Сьогодні розсвіло —
Сміється Молоденький.

Старенького нам жаль,
А плакать не годиться,
Бо Молоденький Рік
Почне на нас свариться.

Що дав Старенький Рік,
Те бачили і знають;
Що ж Молоденький дасть —
Сьогодні не питають.

І празникує люд,
Вигукує раденький:
«Прощай, Старенький Рік!
Здоров був, Молоденький!»

Віршую діткам я
Бажаннячко маленьке,
Щоб Рік Новий приніс
Яєчко золотеньке.

А у тому яйці
Щось буде торохтіти,
Цікаву дітвору
І тішить, і манити.

Ми возьмемо його,
Підкинемо угору;
Яєчко полетить
На кам’яную гору.

Кіть-кіть, об камінь хрусь»
Щоб відтіль — пурх по квіткам…
Аж гульк — з гори сусіль
Талан моторним діткам!

[1891]