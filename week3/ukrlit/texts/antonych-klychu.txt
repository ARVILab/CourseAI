АНТОНИЧ БОГДАН-ІГОР
Кличу 


Ці слова схвильовані,
ці слова неспокійні, грізні.
Їддю часу опльовані,
наче коні бичовані
батогами, злітають пісні.
    Це тобі я складаю дань слів,
    динаміко суворих днів!

Хоч в саду понад сливою
романтичної пташки нема,
мов добою щасливою,
своє серце виспівую,
бо мовчати не можу, дарма!
    Моя пісня тобі і мій спів,
    динаміко суворих днів!

Ось вітрами дебелими
вже надходить епоха світань.
Не словами веселими
з баладовими селами —
різко кличу в майбутнє: повстань!
    Це для тебе любов моя й гнів,
    динаміко суворих днів!