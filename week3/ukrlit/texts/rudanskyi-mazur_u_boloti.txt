РУДАНСЬКИЙ СТЕПАН
Мазур у болоті 


Застряг мазур у болоті,
Хуру підпихає
Та й до помочі Дороту
Святу упрошає:

«Свята панно, — каже, — панно!
Святая Дорота!
Будь ласкава надо мною,
Вирятуй з болота!»

Ані з місця його коні!
Нічого робити,
Давай тоді Antoniego
На поміч просити.

Підпер хуру та як крикнув:
«Święty мій Антоній!
Вирятуй хоч ти з болота
Мої бідні коні!»

То від крику коні раптом
Рушили з болота.
А він каже: «От що хлопець!
Не то, що Дорота!»