ГЛІБОВ ЛЕОНІД
До ворожки (1862)


Ой лишенько, бабусенько,
Серденько болить!
Навчіть мене, голубонько,
Що йому робить?
Куди гляну — серце в’яне:
Красен божий світ,
Бринять всюди паняночки,
Як королів цвіт…
Піймав би я любесеньку —
Принади нема:
Нема грошей-побрязкачів —
І вдачі катма!
Поворожіть, бабусенько,
Дайте грошенят —
Куплю собі поле й хату,
Коней-соколят;
Приберуся в оксамити
На диво панам,
Стукну-брязну підківками,
Словами додам!
Буде в мене принадонька —
Пташки налетять,
Клюватимуть принадоньку,
Мене звеселять.
А то лишко, бабусенько,
Принади нема:
Нема грошей-побрязкачів —
І вдачі катма!

[1862]