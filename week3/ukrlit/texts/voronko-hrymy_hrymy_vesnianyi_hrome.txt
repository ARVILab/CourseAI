ВОРОНЬКО ПЛАТОН
«Грими, грими, весняний громе…» 


* * *

Грими, грими, весняний громе,
Над скреслим поливом Дніпра,
Зеленобаштові хороми
Здіймай, Батиєва гора.

Лети, о весно, з березоля
У літо, в липень-медяник.
Зерном налийся, щедрість поля,
Радій з приплоду, чередник.

Гніздись, іще не вбита качко,
Не думай, що за крок — біда.
Хай сто мисливців лазять рачки
Довкіл єдиного гнізда.

Ти з дітьми вилетиш у вирій,
На Здвиж повернеш ізвідтіль.
О серце, в грім весняний віруй,
Коли голосить заметіль.


Джерело: Воронько П. М. Збірка «Осениця». Ч. ІІ — К.: Радянський письменник, 1983