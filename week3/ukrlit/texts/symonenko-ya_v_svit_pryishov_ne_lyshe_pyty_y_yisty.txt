СИМОНЕНКО ВАСИЛЬ
«Я в світ прийшов не лише пити й їсти…» 


* * *

Я в світ прийшов не лише пити й їсти,
Скалити зуби на дурних дівчат
Та любоватись зоряним намистом
Під мариновані мелодії кантат.

З сім’ї селянської до грубості простої
В життя дороги стелються мені…
Я хочу пити сонячні настої,
Пізнать до краю радощі земні!

І на стежках, порослих будяками,
Що обминали зморені діди,
Я залишу мужицькими ногами
Хай не глибокі, та чіткі сліди.

1955


Джерело: Симоненко В. А. З матір’ю на самоті. — К.: Молодь, 1990.