ВОРОНЬКО ПЛАТОН
«Мені колись бабуся говорила…» 


* * *

Мені колись бабуся говорила,
На місяці уздрівши тьмяні тіні:
— То Каїн Авеля підняв на вила,
Коли було ще світу сотворіння.
Із тих часів і почалися війни
Криваві, що мордують всі народи. —
Дивлюсь на місяць —
Яснина подвійна
Від нього ллється на степи і води.
Це, мабуть, вимпел, з мирних душ відлитий,
Зміг двох братів казкових помирить.
На Місяці нам просто мир створити,
На Марсі навіть…
На Землі б створить.