ВІНГРАНОВСЬКИЙ МИКОЛА
«Горить собі червоний глід в ярах…» (1975)


* * *

Горить собі червоний глід в ярах,
По вибалках, по балках в павутинні.
І сірим стовпчиком посвистує ховрах
Попід сорочі гнізда у шипшині.

Цвіте останньо й дрібно покрівець
Біля собачих буд і при криницях.
Все буде так, як нам воно присниться,
Все буде так, як скаже нам кінець.

А буде так: червоний глід в ярах,
І покрівець-молозик біля хати.
І в лободі позеленілий дах —
На нім козу ми будем припинати.

1975