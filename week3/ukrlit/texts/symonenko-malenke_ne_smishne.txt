СИМОНЕНКО ВАСИЛЬ
«Маленьке — не смішне…» 


* * *

Маленьке — не смішне,
Адже мале і зерно,
Що силу велетням і геніям несе.
Мале тоді смішне,
Коли воно мізерне,
Коли себе поставить над усе.

Але, скажіть, хіба такого мало,
Хіба такі випадки не були,
Коли мале, як прапор, піднімали
І йшли за ним народи, мов осли?
І чи тоді мізерне та смішне
Не оберталось раптом у страшне?

19.IX.1963


Джерело: Симоненко В. А. У твоєму імені живу. — К.: Веселка, 1994