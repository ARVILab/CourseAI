РУДАНСЬКИЙ СТЕПАН
Могила 


&nbsp; &nbsp; &nbsp; В степах, де гриміла
Козацькая сила,
Від світу-потопу
Лежала могила.
&nbsp; &nbsp; &nbsp; Лежала могила,
Як тая цариця,
Що ї зашептала
На сон чарівниця.
&nbsp; &nbsp; &nbsp; І стан її пишний
Трава покривала,
І голову сонну
Калина вбирала.
&nbsp; &nbsp; &nbsp; І гілля калини
Плелося косами,
І кетяги красні
Спадали биндами.
&nbsp; &nbsp; &nbsp; Із лівого боку,
Словами ізрита,
Лежала край неї
Камінная плита.
&nbsp; &nbsp; &nbsp; Чи прошлого пам’ять,
Чи того, що буде, —
Що писано в нії,
Не відають люди.
&nbsp; &nbsp; &nbsp; Як військо, чорнобиль
Стояв на сторожі,
І пісні їй піли
Пташенята божі.
&nbsp; &nbsp; &nbsp; Скажіть мені, люди,
Кому з вас не мила,
Кому з вас не люба
Була та могила.
&nbsp; &nbsp; &nbsp; Зійдітеся ж, люди,
Край дороги станьте…
Стисніть своє серце —
На могилу гляньте!..
&nbsp; &nbsp; &nbsp; Могило-могило!
Ти, пишна могило!..
Де ділися чари,
Краса куди сплила?..
&nbsp; &nbsp; &nbsp; Коса із биндами
Лежить край дороги,
Покошене військо
Доломлюють ноги.
&nbsp; &nbsp; &nbsp; Пройшли тяжкі плуги
Через твоє тіло,
І пишнеє тіло,
Як вуголь, зчорніло…
&nbsp; &nbsp; &nbsp; І тілько лиш камінь
Край нього біліє,
Но вже письмо друге
На ньому рябіє!
&nbsp; &nbsp; &nbsp; І поле чорніє,
Коріння зсихає…
І бусел перистий
По скибах ступає…
&nbsp; &nbsp; &nbsp; Споров плуг тяженький,
Задряпало рало,
І в рани насіння
Нерідне запало.
&nbsp; &nbsp; &nbsp; Запало насіння,
Коріння пускає
І силу чужую
Без жалю спиває…
&nbsp; &nbsp; &nbsp; І в місяців кілька
Край тої могили
З чорнобилем разом
Коноплі вродили!..
&nbsp; &nbsp; &nbsp; Чорнобилю много!
Подивіться, люди!
Но бог святий знає,
Що то за рік буде…
&nbsp; &nbsp; &nbsp; Де була калина,
Там нап’ята буда…
Не верху могили
Чорнобилю груда…
&nbsp; &nbsp; &nbsp; І димить чорнобиль,
Заким запалає…
І "Вічную пам’ять"
Божий птах співає…