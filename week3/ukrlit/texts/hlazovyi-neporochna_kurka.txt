ГЛАЗОВИЙ ПАВЛО
Непорочна курка 


Якось бабка богомільна
В крамниці сказала:
— Дайте мені таку курку,
Що півня не знала.
— Оцю беріть, — тиче курку
Продавщиця строга.
— Чого ж вона така синя
Та ще й кривонога?
Чому на ній я не бачу
Ні крапельки жиру?
Чому вона фігурою
Схожа на сокиру?
Я серйозно вас питаю:
Знаєте ви точно,
Що це курка не топтана,
Жила непорочно?

Продавщиця зуби скалить:
— А чого ж питати?
Який дурень таке стерво
Захоче топтати.