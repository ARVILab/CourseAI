КОНИСЬКИЙ ОЛЕКСАНДР ЯКОВИЧ 1836—1900


Біографія

Письменник, публіцист, педагог, громадський діяч


Літературні псевдоними О.Верниволя, Ф. Ґоровенко, В. Буркун, Перебендя, 
 О. Хуторянин та ін.


Народився у с. Переходівка (тепер Ніжинського р-ну Чернігівської обл.). 
 Друкуватися почав у "Черниговском Листке" (1858). К. вів велику 
 і різноманітну громадську роботу. У Полтаві, де він служив, організував 
 недільні школи, писав для них підручники. В пресі опублікував ряд статей 
 на церковні теми. Брав участь у роботі київської Громади, організовував 
 недільні школи. Як член київської міської ради домагався введення у 
 школах української мови. О.Кониський налагоджував зв’язки з українськими 
 діячами у Галичині. У зв’язку з переслідуванням царизмом українських 
 діячів (1863), О.Кониський був висланий у Вологду, а потім — Тотьму. 
 З 1865 жив за кордоном. Тісно зійшовся з національними українськими 
 діячами Галичини. У 1872 повернувся до Києва, де працював у "Киевском 
 Телеграфе". О.Кониський був одним з фундаторів Літературного Товариства 
 ім. Т. Шевченка у Львові (1873), а пізніше — ініціатором перетворення 
 його у Наукове Товариство ім. Т.Шевченка.


Літературну діяльність почав у 1858. У поезіях, повістях, драмах, оповіданнях 
 обстоював українську національну ідею, проголошував теорію малих діл. 
 Автор популярних поезій: "Я не боюсь тюрми і ката", "На 
 похорони Т. Шевченка", ін. В оповіданнях О.Кониський піднімає проблему 
 соціального й національного гноблення України у царській Росії ("Півнів 
 празник", "Млин", "Спокуслива нива"), народного 
 побуту ("Хвора душа", "Старці", "За кригою"). 
 В повістях "Семен Жук і його родичі" та "Юрій Ґоровенко" 
 подав образи українських національних інтелігентів, просвітян-культурників. 
 Помер у Києві.



О.Кониський — автор ґрунтовної біографії Шевченка, яка не втратила свого 
 значення і нині: "Тарас Шевченко — Грушівський". Хроніка його 
 життя", т. 1-2 (1818-1902). Для недільних шкіл К. видав популярні 
 книжки й підручники ("Українські прописи" (1862), "Арифметика, 
 або щотриця" (1863), "Перша граматика, або читання" (1863). 
 Від кін. 1920-х рр. твори О.Кониського в СРСР знаходились під забороною 
 (за винятком кількох поезій), а радянське літературознавство відносило 
 О.Кониського до "націоналістів".