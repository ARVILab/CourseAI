ЗЕРОВ МИКОЛА
Таємничий острів 


Такі доречні, добрі таємниці!
Огонь плавцям, недужому — хінін,
Піратам — вибух справедливих мін
І куля пневматичної рушниці.

Під дахом гранітової світлиці
П’ять колоністів мучаться — хто ж він,
Що доглядає їх серед нуртин?
Існує він чи, може, тільки сниться?

Гуркоче грім… І в гроті серед скель
На чорних водах диво-корабель
Лежить, митцем розв’язана проблема.

Так от до кого озивався Топ!..
І мириться з людьми безсмертний Немо,
Індійський принц, ласкавий мізантроп.

6.06.1930