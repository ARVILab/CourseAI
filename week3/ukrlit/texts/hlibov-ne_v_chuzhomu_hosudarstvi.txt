ГЛІБОВ ЛЕОНІД
«Не в чужому государстві…» (1891)


Не в чужому государстві,
А у нашім славнім царстві,
Де стоять гречані гори,
Уродились сміхотвори.
У хазяйки-припіканки,
Чорномазої круглянки,
Молодчики виростають,
Свою вроду виявляють.
Маслом боки добре смажуть,
Сметаною пику мажуть,
Потішають, спокушають,
Теревені розпускають:
«Будьте живі та здорові,
Всі родичі гарбузові!
Прибувайте, поспішайте,
Роти швидше роззявляйте!
Пляшки й чарки будуть грати
І тарілочки бряжчати,
Затанцює щука з перцем
І цибулька з оселедцем!»
Гості слиночку ковтають,
Сміхотворам потурають:
«Нумте ж пораться нівроку,
Щоб діждати того року!»

Моя загадка-брехуха,
Стародавня щебетуха,
Теревені розпустила,
Перед дітками хитрила.
А діточки засміялись,
Подумали й догадались,
Що веселі лизогуби —
То блинчики-друголюби.

[1891]