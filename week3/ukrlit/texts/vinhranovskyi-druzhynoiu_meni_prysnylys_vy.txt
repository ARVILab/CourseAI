ВІНГРАНОВСЬКИЙ МИКОЛА
«Дружиною мені приснились ви…» (1964)


* * *

Дружиною мені приснились ви,
Ми з вами ідемо, побравшися за руки,
Ми з вами вдвох, любове моя вічна,
Ми з вами ідемо дорогою старою,
Дорогою старою, по дорозі,
І болі не болять мені, і тихо
У щасті і добрі щасливий наш народ
На нас незлобно дивиться і каже,
Що болі не болять йому, він каже,
Що з нами вдвох в добрі йдемо, він каже,
При хлібі, при одежі і при світлі
Він вільний. Вільний! Вільний і щасливий,
Бо все на світі вільне і щасливе!..
Дружиною мені приснились ви.

1964