БАЙДЮК МИКОЛА
Нервовий концерт 


про те як скрипка біжить щодуху не озираючись
про те як її доганяє оркестр
кострубаті контрабаси
елегантні віолончелі
розпрекрасні арфи

і полірований рояль
і всеохопний орган

труби повзуть мов змії
барабан торохкотить мов колесо
підскакаючи на кожній вибоїні так їй! отак їй!

і тоненько на одній ноті
наче мишка біжить свістулька і я і я
сподіваючись бодай крихітки
від обіцяного бенкету