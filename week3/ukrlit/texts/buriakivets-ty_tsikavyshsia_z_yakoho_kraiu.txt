БУРЯКІВЕЦЬ ЮРІЙ
«Ти цікавишся: з якого краю…» (1943)


* * *

Ти цікавишся: з якого краю
Завітав я в твій гостинний дім,
І чого при зустрічах шукаю
В погляді збентеженім твоїм?
Дівчину мені ти нагадала,
Що живе у рідній стороні.
За вітряк мене випроводжала,
Як осінні наступали дні.
Я з тобою мушу попрощатись,
Тільки серцю як тебе забуть?
Будеш ти прихідця виглядати,
Задивлятись на стемнілу путь.
А мені здаватись довго буде
Теплий голос, що сказав: “Вернись…”
Протоптали ми стежки усюди,
Та вони в єдину не зійшлись.

1943