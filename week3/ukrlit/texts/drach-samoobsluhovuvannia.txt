ДРАЧ ІВАН
Самообслуговування 


Дивовижний народ! Найбільші його вороги
Сконали своєю смертю…
Не кажу вже про Сталіна і про Гітлера.
Лазар Каганович, один з організаторів
                  Голодомору,
Помер у Москві, граючи у доміно,
Даючи бойові інтерв’ю комсомолові,
Здолавши дев’яностолітній бар’єр…
Жоден бандерівець не злякав його навіть
                  з рогатки,
Рейхскомісар України Еріх Кох,
Нещадний фашист, "другий Сталін",
Помер у затишній польській тюрмі
12 листопада 1986 року, маючи 92 роки…
Жоден ковпаківець не сполохав його
                  навіть тінню —
А українці, прославлені по світах
Як найбільші вбивці і зарізяки,
Гайдамакобандерівці — люті дейнеки,
Постраховище світове,
А українці стріляли по українцях,
А українці вішали українців
І досі катують одне одного
З витонченою жорстокістю…
Безсмертний народ! Незнищимий народ!
Навіщо їм вороги?! Вони — самі собі вороги!