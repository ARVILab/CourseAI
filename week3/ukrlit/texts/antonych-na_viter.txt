АНТОНИЧ БОГДАН-ІГОР
На вітер 


Кинь пісню на вітер,
на вітер слова!
Десь шепотом віти,
десь шумом трава.

Не в воду глибоку,
а в сонце пливеш.
Подумай, нівроку:
ех, світ цей без меж!

Дме вітер у руна
життя молоде,
на яблуні струнах
долоні кладе.

Немає ще яблук…
Хтось кличе з яруг.
Послухай: це зяблик,
це сірий твій друг.

Ти сонно на яві,
ти п’яний від сну.
десь шепотом явір
вітає весну.

Десь шелестом зливи…
Що більше тобі?
Сьогодні щасливий
ти птах, далебі!